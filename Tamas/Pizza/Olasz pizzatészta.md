**Pizzatészta hozzávalók:**

|       |  |
| ----------- | ----------- |
| `300 ml`      | 	`víz`      |
| `3 ek`  | `extra szűz olívaolaj`       |
| `500 g`   | `liszt`      |
| `25 g / fél kocka`   | `élesztő`     |
| `1 tk`   | `cukor`      |
| `1 tk`   | `só`      |

Az itt megadott mennyiségből két db, 34-36 cm-es, vagy 4 db 24-26 cm-es, vékony tésztás pizza készíthető.

1. A kézmeleg vízben keverd el a cukrot és az olívaolajat, és morzsold bele az élesztőt. Hagyd néhány percig felfutni.
2. A lisztet és a sót szitáld egy nagyobb munkapultra vagy edénybe. Formázz egy lyukat a közepébe, amibe majd az élesztős vizet öntheted.
3. Ha az élesztő felfutott, öntsd a liszt közepébe, és egy villa segítségével lazán keverd össze. Öntsd ki a pultra ha edényben keverted, és dolgozd össze tésztagolyóvá. Dagaszd kézzel kb. 10 percig, amíg tökéletesen sima nem lesz. Az eredménynek tapintásra enyhén nedvesnek kell lennie, de egyáltalán nem szabad, hogy a kezedre tapadjon. Én úgy tudnám ezt a legjobban leírni, hogy ránézésre száraz, míg tapintásra nedves kenyértésztát csinálj.
4. Egy nagy tálat kenj ki extra szűz olívaolajjal, és tedd bele a kidolgozott tésztát. A tetejére is önts egy kis olívaolajat, fedd be és hagyd kelni legalább egy órát langyos helyen.
5. Ha a tészta a duplájára kelt, öntsd ki lisztezett felületre és dolgozd át. Gyúrd néhány percig, amíg a levegőt kinyomkodod belőle. Utána vágd pizzányi darabokra, nagyjából 250 g lisztenként számolhatsz egy normál méretű pizzával. Ezeket a darabokat egyenként még gyúrd át egy kicsit, majd formázz a tenyered alatt görgetve gombócokat belőle. A lényeg, hogy sima legyen minden oldala a tésztagombócnak, ne maradjanak meg benne a hajtások nyomai, így lesz könnyű megformázni.
6. Lisztezett felületen, letakarva keleszd a gombócokat még negyed órát. Ha nem használod fel azonnal, fóliába csomagolva néhány napig akár hűtőben is eltartható.

**Pizzatészta recept – megfontolásra érdemes**

- Felmerülhet a kérdés, hogy egy pizzatészta recept milyen lisztet kíván, elvégre mégiscsak kenyértésztáról van szó. Megnyugtatlak, ha a fentiek szerint készíted el, a pizza akkor is tökéletes lesz, ha sima, bárhol kapható finomlisztet (BL-55) használsz. Ha gondolod, 00-ás vagy duplanullás kenyérlisztet is adhatsz hozzá, ezt itthon viszonylag ritkán lehet beszerezni. Ha tudsz ilyet beszerezni, akkor fele-fele arányban javaslom keverni a finomliszttel.
- Első ránézésre luxusnak tűnhet az extra szűz olívaolaj a pizzatésztába, ráadásul hogy még a kelesztő tálat is azzal kend ki?! De hidd el, nem az. Ropogósságot és mediterrán ízt kölcsönöz az ételnek, ráadásul ha utánaszámolsz, a kelesztő tál kikenésével együtt sem kerül többe pizzánként 30 Ft-tal, mintha sima étolajat használnál.
- Manapság, a gépek korában komoly kérdés lehet a kézzel dagasztás. Az olaszok szenvedéllyel állnak az ételeikhez, nincsenek máshogy a pizzával sem. Ott szentségtörés akár porélesztőből, akár géppel készíteni, de több receptben még azt is leírják, hogy ne bánj durván a tésztával. Természetesen jó lesz géppel dagasztva is, de én személy szerint úgy vagyok ezzel, hogy az a 10 perc dagasztás nem megerőltető, inkább élvezetessé teszi a főzést. Ráadásul ilyenkor a lányom is kap egy kis darabot, amit maga dagaszthat, így extraként még gyerekfoglalkozássá is válik a pizzatészta készítése.
- Tipp: Saját tapasztalat, hogy a pizza annál finomabb, minél többet állt az elkészített, megkelt pizzatészta. Egy kelesztőtálban, vagy műanyag fóliában hűtőbe téve eddig négy nap volt a legtöbb, amíg eltettem, és nemcsak hogy nem romlott meg, de sokkal finomabb, eredetibb volt a tészta sütés után.

Forrás:
https://rantotthuswokban.bmintbalazs.com/pizzateszta-recept